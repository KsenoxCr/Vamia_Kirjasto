Kiinalaisen Sunzin eli mestari Sunin Sodankäynnin taito (Sunzi Bingfa) on yli 2400 vuotta vanha johtamis- ja strategiaklassikko.

Sunzin mukaan ihailtavinta on välttää sotia ja estää ristiriitoja kärjistymästä. Sotia on kuitenkin aina ollut ja on myös tulevaisuudessa, joten niiden syitä, luonnetta ja johtamista kannattaa tutkia huolellisesti. Sodankäynnin taidon opit ovat vaikuttaneet Kiinan dynastioiden nousuihin ja tuhoihin. Teoksella on vankkumaton asema myös lännessä, jossa se on innoittanut niin Napoleonia ja talvi- ja jatkosodan kenraali Aksel Airoa kuin poliitikkoja ja rauhanaktivistejakin. Sunzin ajatuksia opetetaan kauppa- ja sotakorkeakouluissa ympäri maailmaa, ja liikemiehet ja urheilijat pitävät Sunzin teosta tärkeänä strategiaoppaanaan.

Suoraan kiinan kielestä tehty suomennos perustuu varhaisimpaan (noin 140 eaa.) ja laajimpaan tunnettuun Sunzin editioon. Teos sisältää myös alkuperäistekstit. Erinomaisinta ei ole sata taistelua ja sata voittoa, vaan vihollisen kukistaminen taistelutta. Kun tunnet vastustajasi ja tunnet itsesi, et ole vaarassa sadassakaan taistelussa. - Sodankäynnin taito, III luku