Taru Sormusten Herrasta (engl. The Lord of the Rings) on J.R.R. Tolkienin pääteos, joka kertoo Keski-Maassa käydystä Sormuksen Sodasta ja Mustan Ruhtinaan Sauronin takoman Mahtisormuksen kohtalosta.

Tarinan päähenkilöitä ovat hobitit, pienet ja vaatimattomat olennot, joiden harteille asetetaan suuri taakka: hobitti Frodo Reppulista tulee Sormuksen Viejä jonka vastuulle annetaan Sormuksen tuhoaminen. Hobitteja auttavat heidän suuressa tehtävässään ihmiset, haltiat ja kääpiöt sekä velho Gandalf. Matkallaan kohti Mordorissa sijaitsevaa Tuomiovuorta he kohtaavat myös vihollisia, örkkejä, peikkoja sekä Sauronin mahtavimpia palvelijoita, sormusaaveita. Frodon ja hänen palvelijansa Samvais Gamgin seuraan liittyy myös Klonkku-otus, joka aikoinaan piti Sormusta satojen vuosien ajan hallussaan.