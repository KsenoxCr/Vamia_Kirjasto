Vahva realistinen romaani naisista Ruotsissa aikana, jolloin pohjoismaista hyvinvointia ja ruotsalaista kansankotia rakennettiin. 17-vuotiaat Vivi ja Elna pyöräilevät hilpeinä kohti Norjan rajaa sotakesänä 1941. He ovat ensimmäistä kertaa matkalla omin päin. Vapaus tuntuu huumaavalta, sillä talvi oli vaikein miesmuistiin. He laulavat riemusta ja kutsuvat itseään Daisy Sisters -duoksi. Ilo vaihtuu kauhuksi, kun rajavartija raiskaa juopuneen Elnan yhteisen illanvieton päätteeksi. Yhdeksän kuukautta myöhemmin Elna synnyttää tyttären ja antaa hänelle nimeksi Eivor. Eivor ei halua tulla äitinsä kaltaiseksi vaan aikoo päättää itse omista asioistaan. Mutta elämä kulkee polkujaan, Eivor joutuu naimisiin ja hänen miehensä vaatii häntä jäämään kotiin lasten kanssa. Kestää kauan ennen kuin Eivor saa otetuksi elämänsä ohjat omiin käsiinsä ja pystyy edes hiukan edistämään tasa-arvoa omalta kohdaltaan. Maamme luetuin ruotsalainen kirjailija Henning Mankell piirtää lempeissä muotokuvissaan esiin työläisnaisten toiveet ja unelmat – sekä armottoman todellisuuden, joka niin usein uhkaa murskata heidät. Rempseän Liisan kautta hän antaa myös kasvot tuhansille suomalaisille työläisille, jotka helpottivat Ruotsin työvoimapulaa 1960-luvulla.